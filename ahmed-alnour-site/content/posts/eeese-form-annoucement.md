+++
title = 'EEESE Form Annoucement'
date = 2024-07-12T22:03:11+02:00
draft = true
+++

لو بتقرا الكلام دا، في احتمال ٨٠ بالمية أنك تكون إنسان.
هنا بجي سؤال مهم جدا: شنو البميز الإنسان عن باقي الكائنات؟

في حاجات كتيرة لكن أرح نركز على حاجة واحدة بس، و هي سرعة التطور.

أول ما ولدوك كنت ما فاهم حاجة و ما بتقدر تعمل حاجة، شوية شوية بتكتسب مهارات زي الكلام و المشي، حبة حبة بتقعد تكتسب مهارات جديدة و تطور مهاراتك العندك لحدي ما وصلت المرحلة الانت فيها هسي.

و هنا بجونا سؤالين مهمين:
١- هل وصلت لأعلى مرحلة من التطور؟
٢- هل لازم تتطور زيادة؟ ولا كدا كفاية؟

للأسف إجابة السؤال الأول ما "لا" ببساطة، لأن الموضوع دا بعتمد عليك هل حتعمل حاجات تطورك زيادة ولا حتقعد في محلك.

و بالنسبة للسؤال التاني، إجابته هي: نعم
ساي كدا كإنسان إنت لازم تتطور عشان تقدر تعيش حياة أحسن، بالإضافة لأن في عالمنا التنافسي و المتسارع الحالي لو ما كنت بتتطور بسرعة ما حتاكل عيش.

طيب نجي للسؤال اللذي يطرح نفسه: كيف أتطور؟

في حاجات كتيرة ممكن تساعدك في مسعاك دا، و دا جزء منها:
أولا: تتحدى نفسك، أطلع من منطقة الراحة بتاعتك و جرب حاجات أعلى من قدراتك.
ثانيا: تجرب حاجات جديدة، كدا بتفتح لنفسك أبواب زيادة و تكتسب مهارات في مجالات جديدة.
ثالثا: تستفيد من خبرات و تجارب الناس التانيين، كل ما الناس ديل كانوا عابرين زيادة كل ما استفدت و اتطورت زيادة، التجربة و الخطأ بتعلمك حاجات كتيرة و الناس ديل غلطوا كتير لحدي ما وصلوا المستويات دي، فاستفيد من غلطاتهم و ابتدئ من حيث انتهى الآخرون.

طيب سؤال: من وين بلقى حتة توفر لي الحاجات دي؟

في حتات كتيرة، لكن لو انت طالب جامعي استفيد من الحاجة دي لأقصى حد.
النشاطات حقت الجامعة فيها جزء كبير أو كل الحاجات الذكرناها فوق، مشاركتك في النشاطات و الفعاليات دي حتعلمك حاجات كتيرة في مجالات مختلفة و بتكسبك علاقات جامدة.

لو انت طالب في جامعة الخرطوم و بتقرا هندسة كهربا، عندك فرصة جاتك على طبق من ذهب، إلا و هي معرض طلاب الهندسة الكهربائية و الإلكترونية أو اختصارا إيزي EEESE🤩

ممكن نقول أن إيزي باختصار -و دا تعريف جدعنة مني-: عبارة عن معرض بالإضافة لمجموعة من الفعاليات والأنشطة الأخرى التي تهدف لأننا نوري الناس فائدة و متعة تخصص كهربا.

أي طالب كهرباء الخرطوم بقدر يقدم مشروع و لو اللجنة وافقت عليه، ممكن يشتغل فيه و يتعرض بعدين في المعرض.

سامع لي زول بسأل: طيب ليه مفروض أقدم لي مشروع في إيزي؟

بكل بساطة لأن مشاركتك في إيزي حتحقق ليك الحاجات الفوق دي كلها.
أول حاجة، بتتحدى نفسك بأنك تفكر في فكرة لمشروع و تشتغل عليه عشان يطلع بأحسن صورة ممكنة.

تاني حاجة، دي حتكون تجربة جديدة و فريدة لعدة أسباب، أهمها أن إيزي السنة دي حيكون نقلة نوعية على مستوى المعارض الطلابية😉
تالت حاجة، المنظمين و المتطوعين الشغالين في إيزي حاليا عبارة عن كفاءات من خيرة طلبة القسم و كلهم ساعين بجهود حثيثة عشان المعرض دا يقوم بأحسن شكل ممكن، أي واحد فيهم عبارة عن كنز حقيقي بهيئة إنسان، حيفيدوكم كتير فامسكوا فيهم قوي🔥

في أسباب كتيرة تانية عشان تشارك في إيزي لكني حأكتفي بواحد زيادة: و هو أن إيزي حيوريك حاجات كتيرة من منظور مختلف فبالتالي حيوسع آفاقك و قد يكون بداية لفصل جديد من حياتك.

و أخيرا نجي لأهم نقطة في الكلام دا كله: كيف أشارك بمشروع في إيزي؟
حأديكم الوصفة، و هي بسيطة جدا من ٤ خطوات:
١- فكر في مشكلة
٢- فكر في مشروع ممكن يحل المشكلة دي
٣- عبي الفورم بتاع المشاريع
٤- انتظر نتيجة الفورم، و لو مشروعك اتقبل حتشتغل فيه

في نقطة مهمة و هي أنك ما تكبر الموضوع، المعايير حقت اختيار المشاريع ما ياها الصعبة أو التعجيزية ديك، فما تكسر الحنك عشان انت خايف منها، الموضوع "إيزي" يا عزيزي🤣

آخر نقطة في الكلام دا كله، الفورم حق المشاريع حيقفل بعد ٣ أيام تقريبا، يوم ٥ أبريل الساعة ١١:٥٩ مساء.
فلو عايز تشارك لازم تقدم في اليومين ديل و ما تضيع على نفسك فرصة أسطورية زي دي.

و لو ما مقتنع بأن مشاركتك في إيزي ممكن تطورك للدرجة دي، شارك و اقتنع براك😉

و دا الرابط بتاع الفورم:
https://forms.gle/39d2oPH76zUwPYPm8
